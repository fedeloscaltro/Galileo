2009-11-21
https://www.esa.int/Science_Exploration/Human_and_Robotic_Exploration/OasISS_Mission/Het_dagboek_van_Frank_De_Winne_-_maandag_16_november_2009
Het dagboek van Frank De Winne - maandag 16 november 2009
Zoals uit mijn vorige dagboekverhalen duidelijk is gebleken hebben we hier aan boord van het internationaal ruimtestation geen tijd om ons te vervelen. Eind vorige maand nam de ISS-bemanning afscheid van de Japanse onbemande ruimtecargo HTV 1. En ondertussen is het ruimtestation weer een stukje groter geworden.
Net zoals bij het aanmeren van de Japanse 'ruimtevrachtboot' H-II Transfer Vehicle (HTV 1) was ik ook in belangrijke mate betrokken bij de ontkoppeling van dit ruimteschip op 30 oktober laatstleden. Samen met mijn collega's Nicole Stott en Robert Thirsk gebruikte ik de robotarm van het ruimtestation om de HTV, volgestouwd met meer dan anderhalve ton afval en niet meer bruikbaar materiaal, van het ISS los te haken. Eerder al hielp ik bij de voorbereidingen voor het vertrek van de HTV, onder meer bij het sluiten van het luik tussen het ISS en de HTV.
De HTV bleef ongeveer anderhalve maand aan het ISS vastgekoppeld. Op 2 november verbrandde het ruimteschip (bedoeld) in de atmosfeer van de aarde boven de Stille Oceaan.
Voor Japan was dit één van de meest bijzondere ruimtemissies die het land ooit uitvoerde en voor mezelf was het een heel bijzondere ervaring om de robotarmen van het ruimtestation en het Japanse deel van het ISS te kunnen gebruiken. Ruimtevaart is een bijzonder internationale aangelegenheid geworden…
30 oktober was voor mij ook een bijzondere verjaardag. Precies zeven jaar geleden vertrok ik voor de eerste keer naar het ISS voor de OdISSea-ruimtemissie.
Toen ging het om een relatief korte ruimtevlucht van nog geen twee weken, heel anders dan mijn vlucht van een half jaar nu! Het ruimtestation ISS is ondertussen ook heel wat groter geworden.
De nieuwste uitbreiding van het ISS is de Russische Mini-Research Module 2 (MRM 2) die op 10 november vanaf de kosmodroom Bajkonoer werd gelanceerd en twee dagen later aan het Russische ISS-module Zvezda vastmaakte.
MRM 2, alias Poisk – wat zoveel als zoek- of speurtocht betekent – is de eerste belangrijke Russische uitbreiding van het ISS sinds 2001. Poisk zal dienen als een extra koppelkraag voor Sojoez- en Progress-ruimteschepen en als luchtsluis voor ruimtewandelingen.
De kleine module heeft een diameter van 2,6 meter, een lengte van 4,6 meter en een massa van ongeveer vier ton en biedt ook extra plaats voor wetenschappelijke apparatuur. Met het aankoppelen van Poisk hebben we er 12,5 kubieke meter extra leefruimte aan boord van het station bij gekregen.